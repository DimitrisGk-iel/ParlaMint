ParlaMint-FI_2015-05-22-ps-7.u1	Ensimmäiseen käsittelyyn esitellään päiväjärjestyksen 2. asia. Käsittelyn pohjana on hallintovaliokunnan mietintö HaVM 1/2015 vp. Nyt päätetään lakiehdotuksen sisällöstä.
ParlaMint-FI_2015-05-22-ps-7.u2	Arvoisa puhemies! Käsittelyssä on eduskunnan ensimmäinen mietintö alkaneella vaalikaudella. Hallituksen esitys ei sisällöllisesti ole erityisen haastava. Siinä ehdotetaan muutettavaksi ulkomaalaislain 36 §:ää, jossa säädetään oleskeluluvan myöntämisen yleisistä edellytyksistä. Vielä tällä hetkellä on voimassa ulkomaalaislain 36 §:n 1 momenttiin vuodesta 2007 sisältynyt virke, jonka mukaan kansanterveyden vaarantaminen ei estä jatkoluvan myöntämistä, jos luvan myöntämisen edellytykset ovat muutoin olemassa. Kyseinen virke, joka siis sisältyy vielä voimassa olevaan lakiin, on pudonnut viime vaalikauden lopulla lainkohtaa uudistettaessa epähuomiossa pois lakiehdotuksesta. Tämä tarkoittamaton muutos on nyt tulossa voimaan lailla 507/2015 aivan lähiaikoina, tarkemmin sanottuna runsaan viikon päästä 1.6.2015. Kysymys on siis lakiin syntymässä olevan, puhtaasti teknisen virheen korjaamisesta. On toivottavaa ja suotavaa, että eduskunta omalta osaltaan hyväksymällä käsiteltävänä olevan lakiehdotuksen pitää huolta siitä, että oikeusjärjestys on siinä muodossa kuin on tarkoitettu. Hallintovaliokunta on kuullut esityksen johdosta asiantuntijoita, käynyt keskustelun ja päättänyt yksimielisesti puoltaa hallituksen esityksen hyväksymistä muuttamattomana.
ParlaMint-FI_2015-05-22-ps-7.u46	Arvoisa puhemies! On hieno kuulla, että on myös akateemista tutkimusta kehitysmaatutkimuksen tiimoilta. Itsekin olen cum laude -opinnot tehnyt Helsingin yliopistossa aiheesta, ja hauskimpia kokemuksia, tämmöisiä, mitä on jäänyt mieleen, on kehitysavun historia, mistä lähdettiin. Alun perinhän Suomi vei ihan jotain Valtran traktoreita tuonne Afrikan sarveen, ja sitten unohdettiin, hitsi vieköön, opettaa, miten ne tankataan ja miten ne huolletaan, ja nehän romuttuivat sinne. Tästä olemme tulleet aika pitkän matkan nykytilanteeseen. Toki edelleenkin tehdään evaluointia ja raportit tehdään näistä asioista, jatkuvasti seurataan hyvin tarkasti, miten euro menee perille, ja kaikkiin epäkohtiin, kaikkiin tämmöisiin havaittuihin ongelmiin kyllä puututaan. Ja ihan samalla tapaa kuin on tultu eteenpäin sieltä Valtra-ajoista, samalla tapaa tullaan menemään myös ajassa eteenpäin, ja kaikkiin epäkohtiin puututaan. Mutta jos esimerkiksi vaikkapa Suomessa suomalaista sosiaaliturvaa väärinkäytetään, onko se syy lakkauttaa koko Suomen sosiaaliturva? Tai jos kehitysyhteistyössä ilmenee jotakin epäkohtia, onko se syy lakkauttaa koko kehitysyhteistyö? Ei ole, pitää pystyä korjaamaan ne epäkohdat ja mennä eteenpäin.
ParlaMint-FI_2015-05-22-ps-7.u47	Arvoisa puhemies! Todella hyvä puheenvuoro edustaja Aallolta. Edustaja Ruoho puhui todellisista avuntarvitsijoista. Kun me mietimme vaikka pakolaisleirejä — hän viittasi pakolaisleireihin — niin siellä ovat todelliset avuntarvitsijat. Suomi valitsee sieltä kiintiöpakolaisjärjestelmän kautta YK:n kanssa yhteistyössä ihmisiä, jotka aidosti tarvitsevat apua, mutta toisaalta perussuomalaiset haluavat vähentää juuri näitten ihmisten Suomeen tuloa. En tiedä, mikä siinä on perusteena, mutta sitten samalla yritetään puhua tässä avuntarvitsijoista. Jälleen ristiriita, jälleen kommentti, joka herättää kysymysmerkkejä. — Kiitos.
